
DOMINATORI FREDERICO invictissimo Romanorum Imperatori et Caesari semper Augusto a Burgundione iudice natione Pisano translatus incipit liber anno incarnationis Domini MCLXV indictione XIII
Invictissimo et gloriosissimo domino Frederico Dei gratia Romanorum Imperatori et Caesari semper Augusto Burgundio iudex natione Pisanus fidelitatem et de inimicis triumphum
 
Quia in meis serenissime Imperator Vobis cum locutionibus naturas rerum cognoscere et earum causas scire Vestram Maiestatem velle perpendi idcirco librum hunc Sancti Gregorii episcopi Nyssae fratris Sancti Basilii de Graeco in Latinum Vestro nomine statui transferre sermonem
 
In quo philosophice de natura hominis pertractat de corpore de anima de unitione utrorumque de imaginativo et discretivo et memorativo et de irrationali quod est vel pars vel vis vel potentia animae nostrae rationalis et quod hoc irrationale dividitur in duo in id quod oboedit rationi - in his qui secundum naturam sunt hominibus hi enim cohibent passiones - et in id quod non oboedit rationi et quod id quod oboedit rationi rursus dividitur in duo in desiderativum quod habet organum hepar et in irascitivum quod habet organum cor et quod desiderativum similiter dividitur in duo in laetitiam quae est cum potitur re desiderata et tristitiam quae est cum non potitur et quod exspectatum bonum est desiderium praesens vero bonum est laetitia et quod exspectatum quidem malum est timor praesens vero malum est tristitia - bonum vero et malum hic dicitur non secundum veritatem sed secundum acceptationem hominis hoc patientis - et quod omnia haec si demum magna et sensibilia sunt passiones sunt
 
similiter autem et quod id quod non oboedit rationi hoc quidem est naturale ut nutritivum augmentativum et generativum aliud vero vitale ut pulsativum quod habet organa arterias et quod nutritivi quattuor sunt virtutes attractiva contentiva alterativa expulsiva sed et generativum etsi gestio eius in nostra sit potestate non tamen oboedit rationi involuntarie enim in somnis emittimus semen sed et in concupiscentiam veneream cum naturalis sit nolentes movemur quod vero oboedit rationi est animale et non naturale quod dividitur in duo in sensus qui sunt quinque et in voluntarium motum qui habet species motum de loco ad locum et motum vocis et motum respirationis qui omnes motus habent organa nervos respiratio enim etsi connexa est naturali virtuti quia per arteriam tracheam fit et nec hora una possumus etiam dormientes ab ea cessare tamen animalem habet actum ideo que voluntarium quia musculi qui dilatant thoracem eius sunt principalissima organa naturales enim et vitales virtutes nobis ignorantibus et etiam nolentibus suum explent officium animales vero solum nobis volentibus
 
De quibus omnibus qualiter fiant subtilissime Sanctus hic Pater in hoc libro enucleat similiter autem et cur liberi arbitrii facti sumus et quod ideo consiliamur et de quibus consiliamur et quod quaedam sunt in potestate nostra quae et eligimus
 
Similiter et de providentia Dei tractat et de quibus providet
 
Si in his Vos exercitari persensero et altiora Vobis transferre curabo de corpore caeli de forma et motu eius et de omnibus passionibus quae sunt a caelo deorsum ut de lacteo circulo et cometis et ventis et coruscationibus et tonitruis et iride et pluviis et grandine et pruina et cur mare salsum est et cur tot fluminibus influentibus nec augetur nec dulcoratur et de terrae motu qualiter fiat
 
Quae omnia si Vestro interventu Vestris temporibus in lucem Latinis redacta fuerint immensam gloriam et aeternum nomen Vestra Maiestas consequetur et Vestra res publica utilitatem maximam adipiscetur
 
Hunc igitur librum fideliter translatum et ut potui studiose emendatum Vestrae celsitudini porrigo me mea que Vestro servitio offerens praedicta vero et si qua alia praeceperitis ad voluntatem Vestram perficere sum paratus quia Vobis in omnibus fidelis ac devotus existo
 

