Enricus Aristippus Cathinensis Archidiaconus Roborato fortune salutem dicit
Humanam scientiam duo articuli iugem servant docere et doceri labentem duo erigunt redarguere et redargui quorum utraque tam laudabilia quam iocunda et utilia sequentia vero illorum eo appetibiliora quo commodius ex errore revocari quam revocare Bina hec bino semper caritatis affectu diligenter et dulciter amplexatus es: precedencia erga tuos dulciter subsequentia ergo te diligenter Hinc est mi Roborate ut fronte tua  confidentius loquor  tuam deprehendam nimie festinationis amicitiam Omnis quippe festinatio improvida quod si nimia fuerit in maius vergit vitium Quo enim properas Quo repatriare paras Sapienti omne solum patria est ut volucri vacuo quicquid in orbe patet
Habes in Sicilia Siracusanam et Argolicam bibliothecam Latina non deest philosophia Theoridus assistit Brundusinus Graiarum peritissimus litterarum Aristippus tuus presens est cuius si non acie verum cote fungi poteris Habes Eronis philosophi Mechanica pre manibus qui tam subtiliter de inani disputant quanta eius virtus quantaque per ipsum delationis celeritas! Habes Euclidis Optica qui tam vere et mirabiliter de opinione videndi disserit ut opinabilia raciocinatione probet demonstrativa Habes de scientiarum principiis Aristotilis Apodicticen in qua supra naturam et sensum de anxiomatis a natura et sensu sumptis disceptat Philosophica Anaxagore Aristotilis Themistii Plutarchi ceterorumque magni nominis philosophorum in manibus tuis sunt At fortassis horum summam nactus es dum saltem medicine studio efficacem adhibuisti operam Atqui theologica mathematica metheorologica tibi propono theoreumata
Ceterum quid in enumerandis magnorum nominum cunctor miraculis Hiis et huiusmodi universis in Anglia quod conferas et recompenses dare potes Verum cum omnia dederis regemne dabis Gulielmum Orbis enim teretis manibus instar habet cuius curia scola comitatus cuius gignasium cuius singula verba philosophica apofthegmata cuius questiones inextricabiles cuius solutiones nichil indiscussum cuius studium nil relinquit intemptatum cuius dominatui applaudunt Sicania Calabria Lucania Campania Apulia Libia Affrica cuius victricem dextram sentiunt Dalmatia Tessalia Grecia Rodus Creta Ciprus Cirene et Egiptus cuius itatenus preclara facinora magnus ille Rogerius genitor illustriora et multo fulgore radiantiora reddidit Huius familiaritatem tanto citius adipisci vales quanto domesticis suis existis familiarior quantoque dignius pre complicibus nostris tua meretur virtus et scientia
Quod si talibus Aristippi tui minus moveris monitis et a cepto non desistis itinere vade vale cave ne teipsum fallas et qualia largiri queo efodia tanti solatium itineris recipe Fedonem Platonis de immortalitate anime ab Argivis in Ytalicas translatum sillabas quem in castris dum rex pretaxatus Samnitum urbem Beneventum obsedisset ceptum Eponarmi consummavi Quotiensque in manus eum arripueris scio quippe quod id frequentius ages  mei recordare quem tanti presentia orbatum amici in lacrimis cum abscesseris relinques
Invenies quippe in presenti dialogo in quibus te meditari plurimum oblectabit subtilissima de mortis meditatione  que etiam Cleobrotum Ambraciotem philosophum fefellerunt  argumenta de contrariorum mutua generatione de extremorum raritate et mediorum numerositate de causarum inquisitione de animarum immortalitate de situ terre de vera terra de paradisi amenitate de locis inferni penalibus de morte Socratis de reliquis altissime philosophie articulis tam admiratione quam studio dignis
