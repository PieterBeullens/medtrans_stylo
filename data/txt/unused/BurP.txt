Omnibus in Christo fidelibus fratribus Burgundio iudex civis Pisanus in Domino salutem
Cum Constantinopoli pro negotiis publicis patrie mee a concivibus meis
ad imperatorem Manuelem missus legati munere fungerer et quendam filium
meum Hugolinum nomine quem mecum duxeram in itinere morbo arreptum amiserim pro redemptione anime eius explanationem evangelii sancti
Iohannis evangeliste a beato Iohanne Crisostomo Constantinopoleos patriarcha mirabiliter editam de Greco in Latinum vertere statui sermonem tum
quia eiusdem sancti patris Iohannis Crisostomi commentationem supra evangelium sancti Matthei evangeliste iam pridem beate memorie tertio Eugenio pape integre translatam tradideram tum quia huius Iohannis evangeliste expositionis penuria apud Latinos maxima erat Nullum enim alium nisi
sanctum Augustinum eum continue exponentem inveni Cumque ibidem id
negotiis communibus imminentibus facere minime possem et eum librum a
quampluribus et maxime a monachis tam sententiarum acumine quam etiam
morum perpensa instructione avidissime haberi desideratum venalem ut mecum Pisas transferendum referrem nullatenus invenirem duobus exemplariis
a duobus monasteriis in commodatum acceptis duobus scriptoribus uno a
capite altero a medietate incipiente librum tradidi transcribendum et eum
brevi ita adeptus nocte ac die cum vacabat diligenter auscultans fideliter emendavi Negotiis vero mee civitatis peractis licentiam redeundi ab imperatore
accipiens Messanam veniens ibique moram faciens manibus meis scribens
inibi librum transferre incepi et sic per totam viam Neapoli et Gaete et ubicumque moram faciebam vacationem michi extorquens iugiter transferebam et
deinde contra spem per duos continuos annos Deo auctore totum librum
de verbo ad verbum de Greco in Latinum transferens integre consummavi

Evangelista enim hic in sentenciis acutissimus est et in miraculis enarrandis
non multum studuit Pertransit enim annum a pascha in pascha integrurn in
uno non nisi tria fere Christi miracula scribit cum in unaquaque die plura
et fere innumerabilia ut credo fecerit Alioquin qualiter cum in tribus ferme
solis annis miracula fecerit si omnia sigillatim scriberentur mundus totus
conficiendos non caperet libros Et maxime cum in infancia et puericia et in
iuventute nullum ante vini miraculum fecerit signum Si enim in hiis etatibus
miracula fecisset non eguisset Iohannis baptiste ad Israhelem manifestatione
dicentis se propterea in aqua baptizantem venisse ut manifestaretur Cbristus
Israheli Esset enim non solum Israheli et Iudeis sed et omnibus gentibus ex
miraculis et maxime in infancia factis apertissime iam dudum cognitus
Studet igitur evangelista hic maxime in contionibus et ad populum Christi
locutionibus in quibus Christum quandoque quidem et raro alta quandoque
vero et sepe humilia de se verba alternatim dicentem introducit et humilia

quidem in tantum intentantem ut ex nimia eorum vilitate animum intellectumque auditoris in eis immorari non permittat immo scrutando aliam

quandam quam quod littera sonat ex ipsa serie studeat invenire sentenciam
Ut ecce humile quidem de se dicit cum ait Non possum a me ipso facere
quicquam quod nec de servis dicitur Investigans igitur sagax auditor invenit
ideo hoc verum esse quia idem est pater et filius Ergo non possunt separatim
agere sed simul omnia faciunt Et item aliud humile de se dicit Que viderit
patrem facientem hoc et ipse facit quasi indigeat visione prius operantis
patris et sic ex visu agenda discens ut imitator eadem et ipse similiter operetur Alta vero de se dicit ut cum dicat Non mirum si in sabbato paraliticum
curavi et grabatum portare iussi Nam pater meus usque mode operatur in
sabbato mundum in sabbato gubernando solem oriri flumina fluere pregnantes parere fructus nasci in sabbato faciendo et ideo mandatum sabbati
frangendo et ego ut et ille operor in sabbato et quasi filius regis et rex mandatum sabbati frango homines in sabbato sanando et mundum similiter in
sabbato gubernando cum et michi patris equali ut et illi censeri non posset
Par enim pari non imperat Quod enim ego facio in sabbato non est
transgressio sed supergressio
Hec autem omnia pater noster hic sanctus Iohannes Crisostomus lucidissime enucleans sigillatim totam huius evangelii subtilissime explanat seriem
et humilium et altorum Christi de se verborum causam mirabiliter ostendit
humilium quidem dicens multe sunt cause quarum una hec est ut libencius
a Iudeis audiretur seu non Deo contrarius sed illi subditus existens Altorum
vero de se Christi verborum ait causa hec est ut non nobis in se credituris
Christus officeret quasi in humilibus immorari oporteat ut homo tantum
et non Deus Christus credi debeat Vult enim se credi et Deum et hominem esse
Verens igitur ego Burgundio ne si sententiam huius sancti patris commentationis assumens meo eam more dictarem in aliquo alterutrorum horum
duorum sapientissimorum virorum sententiis profundam mentem mutarem
et in tam magna re cum sint verba fidei periculum lapsus alicuius alteritatis
incurrerem difficilius iter arripiens et verba significatione eadem et stilum et
ordinem eundem qui apud Grecos est in hac mea translatione servare disposui Sed et veteres tam Grecorum quam et Latinorum interpretes hec eadem
continue egisse perhibentur Nam septuaginta duo interpretes Iudei ut sapientiores tam Hebrea quam Greca lingua sex per unamquamque tribum a principe
sacerdotum electis et a Ierusalem Alexandriam directi de verbo ad verbum de
Hebreo in Grecum Ptolomeo regi Egypti totum vetus testamentum transtulerunt Sed et Aquila et Theodosion et Symmachus et ceteri quamplures Christiani Greci qui linguam Hebraicam suspitione ne predicti septuaginta duo
interpretes predicto regi ut ydolatre transcribentes alia pro aliis transtulerint ut
ita eorum translationem corrigerent postea didicerunt post longam et diligentissimam translationis eorum investigationem vix eos tandem in aliquo peccasse invenerunt superflua quedam eos apposuisse autumantes que cum predictorum septuaginta duorum interpretum textum in aliquo mutare non auderent sub obelo de foris in margine libri posito cancellanda esse significaverunt
Similiter et dictionum quarundam Hebraicarum equivocarum quarum unam
significationem predicti septuaginta duo interpretes in sua translatione apposuerant hii moderni correctores nichil de solempni predictorum interpretum serie alterare presumentes alterum sensum sub asterisco similiter notaverunt quem et ipsi de verbo ad verbum de Hebreo in Grecum transtulerunt
Hanc igitur septuaginta duorum interpretum editionem ceterorum modernorum correctiorem antiqui patres nostri de verbo ad verbum ex Greco in
Latinum totam transtulerunt Verumptamen beatus Ieronimus novam quandam qua nunc nos utimur sancti Ysaie prophete non septuaginta duo sequens
translationem fecit quam ipse commentatur predicte vero antique Ysaie translationis ex septuaginta duorum interpretum editione in Latinum translate inibi
ceu detrahens memoriam faciens Sanctus vero Basilius predictum Ysaiam
prophetam exponens septuaginta duorum interpretum editionem mirabiliter
ad litteram commentatur eiusque hanc commentationem ego Burgundio iudex domino tertio Eugenio beate memorie pape de verbo ad verbum transferens ex predicta septuaginta duorum interpretum editione factam antiquam
nostram translationem in omnibus fere sum prosecutus cum sancti Ieronimi
novam suam editionem nullatenus ibi expositam invenirem nec eam sequi ullo
modo in ea commentacione possem
Psalterium quoque de verbo ad verbum ex Greco in Latinum translatum
est sermonem et diverse ille que eius proferuntur apud Latinos edictiones
Romana et Francorum ex equivocatione Grecarum dictionum ortas esse perpendo interpretibus modo hanc modo illam in eis assumentibus significationem Novum vero testamentum totum non solum in aliis libris omnibus sed
et in epistola sancti Pauli ad Romanos et in evangelio sancti Marci procul dubio
de verbo ad verbum ex Graeco in Latinum transversum est sermonem
Decem quoque viri Romani leges Solonis clarissimi philosophi et Platonis
amicissimi de verbo ad verbum Athenis transtulerunt et eas Romam adducentes inde legem antiquam xii tabularum confecerunt Sed et Iustinianus
imperator clarissimus vir per omnia prudentissimus librum Digestorum et
Codicis verbum verbo reddens de Latino in Grecum transtulit sermonem
ut eloquencia Dioclitiani imperatoris et Papiniani iurisconsulti et ceterorum
imperatorum et iurisconsultorum qualiter in legibus condendis ab invicem discrepant non solum ex sentenciarum sed ex stili altitudine non modo Latinis
sed etiam Grecis liquido pateret Liber quoque institutionum tam in Greco
quam in Latino ne una quidem superhabundat vel deficit dictione Novellas
etiam autentice constitutiones quas novis cotidie emergentibus casibus postea
assidue Greca lingua predictus Iustinianus composuit de verbo ad verbum de
Greco in Latinum translatas toti orbi terrarum obediendas direxit
Quidam etiam patriarcha Constantinopolitanus dyalogum sancti Gregorii
pape e verbo ad verbum de Latino in Grecum transtulit et ex eo libro illum
Gregorium dialogum Greci vocant Sed et Plato in Thymeo de verbo ad verbum de Greco in Latinum a Calcidio translatus est et commentatione explanatus Sed et Priscianus vir sapientissimus Donatum minime sequens et in
accidentibus octo parcium orationum et speciebus tam propriorum quam
appellativorum nominum et in attacismis et in accentibus de verbo ad verbum omnia in quibuscumque potest ex Greco in Latinum transfert et omnia
ex illorum fonte trahit Sed et Boetius clarissimus philosophus Porphirium et
Aristotilem in cathegoriis et periermeniis et topicis et elenchis et Nichomacum
in arismeticis transferens de verbo ad verbum eos ex Greca Latine reddidit
lingue Sed et sapientissimi medicorum Ypocras in afforismis et Galienus in
libro techni mirabiliter de verbo ad verbum de Greco in Latinum translati
sunt Sed et Iohannes rogatu Karoli regis magnum Dyonisium Ariopagitam
tam sententiarum acumine profundissimum quam stili altitudine et novarum
dictionum perpensa compositionis compagine facundissimum etsi eum ita
Latinis redditum noverat effici onerosiorem non enim eadem apud Latinos
poterat compositionis complexio in translationem servari ipsum tamen et
quas supra eum beatus Maximus Grecus marginales fecerat clausulas non
aliter quam de verbo ad verbum Latina presumpsit edere voce Liber quoque
de urinis Theophili verbo ad verbum fideliter reddito in Latinorum pervenit
cognitionem
Congruum enim est auctorem libri non minus quam ex sententiis ex ornatu
etiam stili verborumque pariter pollere lepore Nam et paries sicut ex lapidibus
ita et ex optima compaginis constructione architectoris ingenii stuporem artem examinantibus infert Sed et pictor non ex pulchra solum sed ex turpi
ymaginis figuratione a prudentibus laudum preconiis elevatur dummodo protypi id est exemplaris figurationem vel effigiem omnifariam fuerit prosecutus Sic quoque altus et sublimis epistolarum Pauli stilus Aristotilis et aliorum
humilium et hyspidorum dictaminum comparatione ab omnibus in admirationem deducitur Non igitur de verbo ad verbum translatio si et dictiones inveniantur et ydioma alterutrius lingue minime impediat et non quis suam velit
statuere gloriam et ea que aliorum sua esse simulare a diligenti et fideli omnino
est interprete respuenda Si enim alienam materiam tuam tuique iuris vis esse
putari non verbo verbum ut ait Horatius curabis reddere ut fidus interpres
immo eius materiei sententiam sumens tui eam dictaminis compagine explicabis et ita non interpres eris sed ex te tua propria composuisse videberis quod
et Tullius et Terentius se fecisse testantur Summa enim sapientia imbuti casibus et figuris servire Grecorum in sua oratione dedignantes non verbis Grecorum adherebant sed sua eloquentia sententie decorum atque elegantiam in
suis translationibus conservabant Alioquin si verbum verbo reddidissent ex
stilo non nostrate eam alii surripuisse facile deprehenderentur Sed et ipse
sanctus Ieronimus qui nimium in hanc verbi ad verbum translationem invehitur ait se interpretatione Grecorum absque scripturis sanctis ubi et verborum
ordo mysterium est non verbum e verbo sed sensum exprimere de sensu Sed
et ipse Horatius ait Si de Greco fonte cadant parce detorta
Cum igitur hec mea translatio scriptura sancta sit et in hoc meo labore non
gloriam sed peccatorum meorum et filii mei veniam Domini expetam merito
huic sancto patri nostro Iohanni Crisostomo sui operis gloriam et apud Latinos
conservans verbum ex verbo statui transferendum deficientiam quidem dictionum intervenientem duabus vel etiam tribus dictionibus adiectis replens
ydioma vero quod barbarismo vel metaplasmo vel scemate vel tropo fit recta
et propria sermocinatione retorquens
Partitur autem hic sanctus Iohannes Crisostomus hunc librum in octoginta et octo omelias quas in unaquaque septimana duobus diebus sabbato et
dominica populo in ecclesia coadunato confecit In unaquaque vero fere
omelia in inicio prologum et in fine ex textu uniuscuiusque omelie materia
sumpta morale componens omnia huius evangelii ad litteram fere exponit
et ad moralitatem competenter reducit Allegorias vero per totum pene hunc
librum omnino fere refugit Sed et sanctus Basilius in exameron suo generationem celi et terre et omnium rerum que sex diebus facta est ad litteram similiter
exponens de allegoriis ita ait Novi leges allegorie etsi non a me ipso adinveniens sed hiis que ab aliis elaborata sunt casu superveniens quibus qui
non assumunt communes eorum que scripta sunt intentiones aquam non
aquam dicunt sed aliam quandam esse naturam et piscem ad proprias
suas subintelligencias subvertentes secundum quod eis videtur interpretantur 
quemadmodum sompniorum iudices commentationes eorum que apparuerunt
in hiis que secundum sompnium imaginationibus ad proprium intellectum
facientes Si enim aque superiores ut allegorici dicunt spirituales essent
et incorporee virtutes et ideo ut meliores supra firmamentum permansissent
inferiores vero aque perniciose essent virtutes et ideo in hiis que sunt circa
terram et materialibus locis immorate essent nequaquam apud Danielem et
psalmistam ros et pruina et omnes abyssi et dracones in communem creaturarum hymnologiam et Dei laudationem assumerentur Ego vero fenum

vel aquam vel piscem audiens fenum et aquam et piscem intelligo et omnia
quemadmodum dicta sunt ita suscipio Etenim neque verecundor super
evangelio quasi viliter dixerit si ita ut littera sonat evangelium intelligatur Nam omnia ad edificationem et confirmationem animarum nostrarum
scribi dispensata sunt Quad michi videntur non intelligentes quidam in
ductionibus quibusdam et tropologiis idest verborum versionibus occasione
anagogie et intelligenciarum altiorum honestatem quandam ex propria eorum
mente temptaverunt hiis que scripta sunt superimponere Sed hoc est seipsum
sapienciorem eloquiis spiritus sancti facientis et in fictione commentationis
que sui ipsius introducentis Intelligat igitur ut scriptum est
Sanctus vero Iohannes Crisostomus litteras tocius huius evangelii textus
lucide interpretando cxsequitur quod non solum sentencias et earum
clausulas subtilissime distinguat sed et dictiones ipsas perspicaciter exponat
et cum dicat signavit pro ostendit est et que separata sunt in hoc evangelio coniunctionibus interiectis copulet atque continuet ut ecce Vere
Verbum est Deus nam et in principio fuit et omnium est conditor et provisor et omnium procurationem habet Omnia enim per ipsum facta sunt et
cum sit vita et lux omnia vivificat et illuminat et quod hec tria habet Deus
est et item qui non ex sanguinibus sed ex Deo nati sunt et hoc propterea
quia Verbum caro factum est et distinctiones sentenciarum que punctis
in medio vel in fine versus appositis dinoscuntur punctare caute et infallaciter edoceat utputa Sine ipso factum est nichil quod factum est hic finit
versus secundus autem versus incipit in ipso vita erat Et iterum nolite
mirari eum tam magna facere quia filius hominis est etsi enim homo est
nichilominus talia facit Et iterum Qui credit in me sicut dicit scriptura
hic sistendum et punctandum nam quod sequitur flumina de ventre eius
fluent nullius scripture sed Christi solius enunciationis est promulgatio
Et ut generaliter dicam nichil in toto hoc evangelio indiscussum vel sine
investigatione preteritum hic pater noster sanctus Iohannes Crisostomus
derelinquit preter locum ubi de meretrice in adulterio deprehensa agitur 
hunc enim totum sine aliqua mentione pretermittit Puto autem id propterea
contigisse quia hic locus non Iohannis vel eius evangelii esse a quampluribus estimatur Quia cum cetera huius evangelii non humana sed divina solum sapiencia acta esse videantur hoc solum humano ingenio et consilio
gestum esse videtur Nam quod ait Qui sine peccato est uestrum primus
in eam lapidem mittat idem et in legibus humanis cautum esse invenitur
Dicunt enim Probibentur accusare alii propter delictum proprium ut infames alii propter turpem questum alii propter suspitionem calumpnie
et denegatur accusatis licencia criminandi in pari vel minori crimine Sed
et in privatis criminibus accusatio integre persone permittitur et semper
pretor idoneiorem et honestiorem prefert sed et quod digito postea scriberat
in terra ideo caute dispensatum esse autumatur ne eos inspiciendo
inverecundos faceret et ita minime discederent ne sua ipsorum sentencia
seipsos condempnarent sed sic quasi non inspecti latere putantes unus 
post unum exivit Sic et quod Susanne et quod aspersionis cineris in templo
non Danielis esse putantur quia non prophetico more sed humana sollercia
constructa esse videntur Nam et leges ex varietate locorum ut sub primo
sub cino vel temporum dictis testium fidem derogant Conicere vero ex
vestigiis pedum in cinere factis non Deum sed homines victimas vorasse
non multum ab humana discrepat presumtione
Sed sive hac sive alia de causa id contigerit ignoro hoc unum tamen
scio quia hic pater noster in hiis suis evangelii huius monimentis huius
particule nullam expositionem facit sed antecedencia sequentibus ita continuat acsi hic totus locus nullatenus in medio umquam esset Nam cum
Iudei dixissent Nichodemo Interroga et vide quoniam ex Galilea propheta
non surgit inducit Christum dicentem Quia ubique Galileam et prophetam revolvitis eripio vos ab hac aliena suspitione et ostendo quoniam non
sum unus prophetarum sed dominus mundi Ego enim lux sum mundi non
Galilee solius neque Iudee Sed et hic ipse locus non valde compacte
textui evangelii insertus esse videtur Nam cum dixisset Diluculo iterum
uenit in templum et omnis populus venit ad eum et docebat eos sedens
ex abrupto intulit Adducunt autem mulierem in adulterio deprehensam
non distinguens utrum tunc cum docebat an postea eam adduxerunt Sed et
in fine cum unus post alium exivit et remansisset Ihesus solus cum muliere
inducit Itemm ergo locutus est eis Ihesus non prius dicens eos iterum coadunatos fuisse Sed nec hanc particulam ut dicitur nec illas duas Danielis Greci ad missam legunt
Vos igitur qui ad hunc librum legendum acceditis propter quos tam immensum laborem sustinui huius sancti patri ammonitionibus Deo volente bonis operibus habundantes pro anima filii mei et mea Deum obnixe deprecari dignemini quatenus vestris intercessionibus nostris peccaminibus deletis ad eterna pervenire gaudia mereamur gracia et misericordia domini nostri Ihesu Christi cui cum patre et spiritu sancto gloria et imperium est per infinita secula Amen
Hunc igitur librum omnibus partibus completum et cum Greco exemplari
a quo sumptus est fideliter collatum et melius quam potui studiose emendatum cum plures amicorum me peterent dari transcribendum quia verba fidei
erant domino pape prius statui ostendere examinandum ut eiusdem auctoritate subnixum omnibus confidenter possem extunc eum tradere exemplandum
Verum quia meum ad dominum papam multis negociis imminentibus satis iter protelabatur victus precibus amicorum et maxime domini magistri Petri sapientis et honesti viri electi sancte Iuste Arboree cui
nullam gerendorum possem serviciorum denegare exhibitionem trepidansque
ne votum propositumque meum quo ab inicio huius translationis anhelando
anxiabar ut non aliquo casu preventus hoc opus explere et volentibus habere
meis manibus tradere impedirer minime effectui manciparetur ne amicos
meos diucius promissionibus frustrando fraudarem hunc librum rudem ut
est primum predicto domino Petro electo sancte Iuste deinde omnibus in
Christo fidelibus eo frui desiderantibus constitui porrigere transcribendum
sperans confidensque in Deum eum tam dogmatum orthodoxorum subtilitate
quam huius patris nostri beati Iohannis Crisostomi et sancti huius Iohannis
Evangeliste hanc eius supra suum evangelium commentationem ut credo
acceptantis meritis suffultum toti orbi terrarum in omni future evo magna
etiam per se auctoritatis fama et gloria potiturum Si quid autem quod absit hic
secus quam oportet inveniri contigerit id non huius sancti patris nostri
Crisostomi sed mei male fortassis et ignoranter transferentis culpa gestum
esse putetur Deus autem ac dominus noster eandem quam apud Grccos et
apud Latinos huic libro concedat et in huius evangelii textus explanatione
et in fidei Christi confirmation habere auctoritatem
